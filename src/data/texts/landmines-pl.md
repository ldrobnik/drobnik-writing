To osobny organizm uwięziony w wnętrznościach swojego rodzica. Odchodzi tam pełno mejozy. Gdy wskazujesz obgryzionym paznokciem na poblakłą ilustrację, nie mogę się przestać gapić na twój włochaty nadgarstek.

Pyłek ląduje na słupku. Tylko pomyśl, miliony istnień zamkniętych w tych drobinkach, niesionych przez wiatr lub owady, z nadzieją, że nie skończą w kałużach, kominach lub rynsztokach. Przysuwam twarz bliżej kartki i wdycham wonne od potu powietrze. Kiedy później tego dnia gram w Sapera, dopada mnie najbardziej mglista, najtrudniejsza do opisania tęsknota.

Jesteśmy pijani w pełnym słońcu, w samo południe. Piękno roślinności nie mieści się nam w głowach. Próbuję nie myśleć, że wziąłeś mnie na tę wyprawę tylko po to, bym zapomniał, że wyjeżdżasz. Dwa tygodnie robienia męskich rzeczy, jak sikanie w lesie, rozpalanie ognia i gadanie o wszystkich dziewczynach, z którymi spałeś. Męskich rzeczy, jak patrzenie, gdy się rozbierasz. Pokazujesz mi napełniony wodą słoik rozmigotany od zwinnych rozwielitek, galaretowatych stułbi, morderczych dwuokich płazińców. Chciałbym i ten moment zamknąć w kawałku szkła.

Czasem rozmawiamy przez telefon, gdy rok po roku zapijam niepokój dwudziestoparolatka, bezcelowość życia po trzydziestce, przytłumioną depresję przed pięćdziesiątką. Nasze telefony stają się zegarkami, stają się czipami, stają się implantami. Włosy siwieją lub, w twoim przypadku, przestają istnieć. Tłuszcz obrasta narządy i wchodzi pod skórę. Łagiewka pyłkowa wwierca się głębiej w celulozową tkankę.

Droga jest mokra i czarna, gwiazdy niezliczone. Po kilku godzinach siedzę u ciebie w przestronnym salonie, na drogiej sofie, z twoją drżącą głową przyciśniętą do piersi. Zastanawiam się, czy sól z twoich łez zostawi na mojej koszuli kwieciste ślady. Gdy mija najgorszy płacz, dla odwrócenia twojej uwagi gadam o głupotach. Tylko pomyśl, łagiewka pyłkowa w końcu dociera do uwiezionego stworzenia, jeden z plemników zlewa się z komórką jajową i powstaje całkiem nowe życie.