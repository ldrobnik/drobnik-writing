Superbohaterka musi uratować miasto, lecz w jej kuchni jest pijany mężczyzna. Je banana. Sposób, w jaki łamie ogonek i zrywa skórkę jednym brutalnym ruchem, jest aż nadto znajomy. Kobieta zamyka oczy, ledwie na moment, i myśli o chłodnym leśnym powietrzu, policzku na wilgotnym mchu, jego szorstkich rękach pod bluzką. Gdy podnosi powieki, skórka leży na poplamionym niebieskim obrusie — bez życia, jak rozjechane zwierzę.

Za oknem czerwonofutre latające małpy atakują supermarket. Biorą wózki z parkingu i ciskają je w przerażonych klientów, a gdy tak robią, w czarnych dziurach ich ust obracają się rzędy zębów.

Superbohaterka powinna tam być, obronić dziewczynkę przed porwaniem, kasjera w średnim wieku przed rozdarciem na kawałki, lecz wie, że mężczyzna by jej nie pozwolił. Małpy widzą ją z daleka swoimi laserowymi oczami, ich rekinie zęby łyskają w mroku. Kiedy mężczyzna próbuje ją do siebie przyciągnąć (na jego palcach wciąż drobinki miąższu banana), ona instynktownie się odsuwa.

Później oglądają serial o lekarzach, udając, że nic się nie stało. On siedzi pośrodku, na wprost swojego brudnego laptopa, pijąc kolejne piwo prosto z puszki. Ona u jego boku, zerkając na ekran zza gąszczu juk — poza tą minidżunglą pokój jest całkiem martwy. Superbohaterka liczy piwa, które mężczyzna wypił. Jeszcze jedno i zrobi się ckliwy. Brakuje tylko dwóch lub trzech, nim obudzi się w nim Bestia.

Zawiózł ją do lasu, by odwrócić jej uwagę od tamtego chłopca. Weszli na pło pokrywające jezioro. Trzymali się za ręce, żartując, że to zupełnie nie przypomina spaceru po łóżku wodnym, że to konkretne pło jest całkiem mocne. Warstwy mchu pod ich stopami miały kolor chust chirurgicznych.

Usłyszeli odgłos, jak eksplodującej piłki plażowej. Potem następny. I jeszcze parę. Z licznych otworów w ple, z potwornym, zwielokrotnionym sykiem, szły kłęby czerwonej, ziarnistej materii. Superbohaterka biegła co sił w nogach pośród coraz to nowych erupcji. Odwróciła się; mężczyzna stał, gdzie go zostawiła. Machał do niej pochłonięty przez obłoki, całkiem nieświadom setek zarodników wchodzących mu do ust, nosa, uszu.

Deszcz wygłodniałych serc prosto z nieba. Chmury naczyń włosowatych tworzących pola siłowe. Kardiomiocytobomby. Żadna z jej supermocy nie mogła go ocalić.

Mężczyzna gonił za nią z szałem w oczach. Z każdym jego krokiem przez mszystą pokrywę przebiegały fale. Superbohaterka dotarła do brzegu i wbiegła między drzewa, lecz teraz cały las był pod zaklęciem rzuconym przez Bestię: każdy korzeń, pęd i owad na jej bezduszne zawołanie. Plątanina jeżyn, najwyraźniej zawezwana przez Bestię, owinęła się wokół nóg niczym drut kolczasty. Superbohaterka pamięta tylko upadek przez chłodne powietrze, uderzenie policzka o wilgotny mech, jego szorstkie ręce unoszące ją z ziemi.

Cykl życiowy Bestii jest skomplikowany. Najpierw są zarodniki. Gdy znajdą się w ciele ludzkiego gospodarza, tworzą coś na kształt grzybni, która zapuszcza korzenie głęboko w mózgu i rdzeniu kręgowym, przejmując kontrolę nad każdym neuronem. Może to trwać dni lub całe lata, nim gospodarz zaszyje się w piwnicy lub martwym pniu, zwinie w kłębek i zniknie we wnętrzu opalizującego kokonu. Z kokonu kiełkują mordercze pnącza. Te pełzną przez kanalizację i podziemne parkingi, żywiąc się szczurami i bezdomnymi kotami, gubiąc po drodze skórzaste owoce pełne śliskich embrionów. Owoce pękają po kilku miesiącach, uwalniając roje morderczych, uskrzydlonych małp. Najadłszy się wystarczająco ludzkiego mięsa, małpy nurkują do jezior, stawów lub rzek, gdzie przemieniają się w żyjące, obrzmiałe, włochate, zarodnikorodne worki.

Serce chłopca wyglądało jak przerażone zwierzę. Robiła to już dziesiątki razy. Jej ruchy były powolne, miarowe i dokładne. Zupełnie się nie spodziewała pękającej tętnicy, krwistej powodzi, płaskiej linii na monitorze.

Mężczyzna trzyma zarodniki Bestii w fiolkach na leki, lecz superbohaterka nie da się nabrać. Opanowała do perfekcji sztukę ukrywania ich pod językiem. Zanim mają szansę wykiełkować, idzie do kuchni, mijając nietrzeźwego mężczyznę, i chowa je głęboko w skórce od banana. Skórkę wyrzuca do śmieci. W drodze powrotnej zerka na ziejący pustką lej w miejscu, w którym stał supermarket. Małpy ucztują na kościach.